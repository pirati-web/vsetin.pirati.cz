---
redirect_from: "/volby-2018/program.html"
layout: page
title: Program Pirátů Vsetín pro komunální volby 2018
rbar: ""
---

***

# Doprava

- **Fungující MHD**
 
Zajistíme MHD v mnohem častějších intervalech. Využijeme anonymizovaných
informací od mobilních operátorů o pohybu osob a pomocí těchto dat navrhneme optimální obsluhu
území autobusy. Novými mikrobusy plánujeme zajíždět i na Hrbovou a nové zastávky u ZUŠky a
obchodních středisek.

- **Zpřístupnění Sychrova**

Plánujeme zokružnění ulic na sídlišti Sychrov a zjednosměrnění části ulice
Bří. Hlaviců. Tím vytvoříme nová parkovací místa podél komunikace a umožníme zajíždění autobusů
MHD do horní části Sychrova.

- **Plánování, parkování, sdílení v dopravě moderně**

Zavedeme nové přístupy k plánování dopravy,
parkování a sdílení automobilů a kol. Volná parkovací místa, auta a kola budou viditelná online přes
mobilní aplikaci města. Chceme nabízet automobily městského úřadu a spřízněných neziskovek pro
carsharing v rámci jednoho společného programu.

- **Parkování u nádraží**

Zasadíme se o nová parkovací místa v rámci rekonstrukce nádraží v parkovacích
zakladačích a ozelenění fasád těchto parkovacích domů.

- **Bez bariér**

Víme, kam se vozíčkáři bez pomoci nedostanou, máme dva kandidáty vozíčkáře, a taková
veřejná místa zpřístupníme.

*** 

# Moderní město

- **Internet je svoboda**

Jako Piráti vidíme, že základním lidským právem se stává možnost svobodného
přístupu k informacím přes internet. Proto chceme využít dotačních titulů EU a vybudovat novou
městskou vysokorychlostní síť přístupnou přes hotspoty v lokalitách s velkým pohybem občanů.

- **Společně na chytré vlně**

Společně s dalšími městy chceme dotovat vývoj a uplatňování chytrých
technologií při správě měst jako se o to snaží třeba Písek nebo Praha. Cílem je zjednodušit komunikaci
mezi občanem a úřadem. Jedna aplikace sdílená pro všechna města a vyvinutá za jedny společné peníze.

- **Informace předem**

Využijeme všech možných způsobů, jak občany informovat o připravovaných
projektech ve městě s dostatečným předstihem. Otevřeme pro veřejnost všechna jednání rady města,
zastupitelstva a komisí a zpřístupníme všechny podklady pro tato jednání s dostatečným předstihem.

- **Transparentní radnice**

Obnovíme rozklikávací rozpočet a zprůhledníme výběrová řízení a veřejné
zakázky pro kontrolu práce zastupitelů a úředníků ze strany veřejnosti.

- **Participační projekty**

Každý rok vypíšeme výzvu na podání společensky prospěšných projektů (nový
útulek pro psy, zlepšení vybavení hřišť, atd.), které se budou financovat částí rozpočtu. O tom, které
projekty se budou realizovat pak rozhodnou přímo občané hlasováním.

*** 

# Rozvoj města

- **Město pro mladé a rodiny** 

Chceme zastavit odchod mladých lidí vytvořením nových městských bytů a
rozumnou územně-plánovací politikou. Máme vytipovaná místa pro novou zástavbu a chceme prosadit
architektonisticko-urbanistické soutěže na jejich zastavění. Z těchto soutěží mají vzniknout závazné
regulační plány pro developery, případně pro novou výstavbu v rámci rozšíření městského bytového
fondu.

- **Průmysl, aby nerušil** 

Při jednání nad projektem přestavby vlakového nádraží budeme prosazovat
dohodu o přesunu Baťovy pily z prostor u nemocnice do průmyslového areálu na Bobrkách a zřízení nové
železniční vlečky v této lokalitě pro přesunutou pilu. Našim cílem je zamezení rušení pacientů nemocnice
hlukem a snížení provozu nákladních aut v centru. Proto nepodpoříme ani překladiště kamionů ČD Cargo,
jak je navrženo dnes v rámci přestavby železničního nádraží v centru města, a budeme jednat o přesunu
záměru na Bobrky.

***

# Kultura

- **Letní kino a amfiteátr**

Budeme prosazovat zbudování letního kina jako přírodního amfiteátru pro
pořádání akcí typu Vsetínský krpec a Valašské záření na části Tyršova hřiště a jeho propojení s Panskou
zahradou (po přesunutí fotbalistů do nového zázemí na Ohradě.) Bonusem bude i provedení sociálního
zázemí pro rodiče s dětmi navštěvující park.

- **Živá kultura**

Peníze na kulturu směřovat různorodým i malým začínajícím klubům a pořadatelům třeba
i z řad středoškoláků. V konkurenci poroste kvalita i počet pořádaných akcí. Jedna agentura nemůže mít
monopol na kulturu.

- **Hospodárnost, ne moloch**

Necháme zpracovat audit, zda a jak opravit sporadicky využívaný
nehospodárný Dům kultury, aby nebyl jen černá díra na peníze pro kulturu. 
V nejkrajnějším případě může být totiž lepší jej zbourat a investovat do pořádání násobně více akcí v Lidovém domě či jinde ve městě.
Při rekonstrukci DK lze jako variantu posuzovat i přestavbu hlavního sálu na sportovní sál a měkkou
gymnastickou tělocvičnu s občasným využitím pro plesy.

*** 

# Školství a sport

- **Pomoc v začátcích**

Navýšíme odměny začínajícím asistentům pedagogů ve školách a školkách,
případně jim (podobně jako nedostatkovému zdravotnickému personálu) nabídneme zvýhodněné nájemné
ve startovacích bytech.

- **Zdravé jídlo**

Pro školní jídelny zapojené do programu Skutečně zdravá škola navýšíme dotaci na
stravování.

- **Rovné podmínky**

Dotace pro sportovní kluby budou rozdělovány podle rovných pravidel bez výjimek .

- **Ceníme si nadání**

Ozkoušíme dotace pro nadané mladé sportovce a umělecky nadané děti s dobrým
prospěchem ze sociálně slabších rodin.

- **Trenér jako vychovatel**
Město by mělo lépe ocenit práci trenérů mládeže i u méně lukrativních sportů.


***

# Životní prostředí

- **Recyklace**

Zajistíme na sídlištích větší počet recyklačních kontejnerů (nově i na kovy) a jejich lepší
dostupnost a častější svozy.

- **Kompostovat se vyplatí**

Dáme lidem možnost třídit bioodpad i na sídlištích zřízením komunitních
kompostérů. Za využívání kompostérů a snižování objemu komunálního odpadu budeme lidem snižovat
poplatky za svoz odpadu.

- **Zdravé školy**

Zasadíme se o to, aby ve školách probíhala průběžná měření kvality vzduchu ve vnitřních
prostorách, a tím upozornili pedagogy na nutnost větrat v zateplených budovách. Zlepšilo by se tak zdraví
i pozornost dětí.

- **Zdravé městské lesy**

Ve společnosti Městské lesy Vsetín prosadíme takové lesní hospodářské plány,
aby se obnovila druhová pestrost porostů ve prospěch buků a jedlí na úkor kůrovcem zasažených
smrkových monokultur.

- **Svítit, když je potřeba**

Omezíme světelný smog inteligentním řízením městského osvětlení. Na
základě dat z terénu a umělé inteligence upravíme svícení lamp v pozdních nočních hodinách v
okrajových lokalitách a bočních ulicích.

- **Zelené domy**

Podpoříme efektivnější využívání energie a zdrojů u budov v městské správě.


***

Tento program doplňují Programové zásady schválené na celostátní úrovni v dokumentu
[Společný_program komunál2018_verze.pdf](https://www.pirati.cz/assets/pdf/program_komunal_spolecny_2018.pdf)

