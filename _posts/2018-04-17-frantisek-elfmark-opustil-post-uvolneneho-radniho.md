---
layout: blog
category: CLANKY
title: 'Pirát František Elfmark již není uvolněný radní. Plný plat už má jen poslanecký'
date: 2018-04-17T06:06:00.032Z
author: Marek Houser
authorId: marek.houser
image: /assets/img/posts/zasuh.jpg
tags: 'Uherské-Hradiště rada zastupitelstvo'
---
Poslanec za Českou pirátskou stranu František Elfmark a současný člen Rady Města UH rezignoval na svůj dosavadní městský post a od 1. května již nebude uvolněným radním. Nadále bude vykonávat pouze funkci radního neuvolněného. Jeho rezignaci z plně placené funkce na svém posledním dubnovém zasedání posvětilo také zastupitelstvo. V souladu s <a href="https://www.pirati.cz/tiskove-zpravy/verejne-funkce-kumulace-odmen.html" target="_blank">pirátskými myšlenkami</a> tedy opustil pozici, za kterou od říjnových voleb pobíral standardní finanční odměnu od města současně s poslaneckým platem. Dál bude od úřadu mít pouze o řád nižší tabulkovou odměnu.

"Jelikož jsem dostal důvěru voličů a poskočil z druhého místa, stal jsem se poslancem a získal mandát. Ihned po jeho získání jsem avizoval, že po mých zkušenostech ve funkci uvolněného člena rady nechci mít dvě uvolněné - placené funkce. Proto jsem na vedení města navrhl několik variant, jak celou záležitost vyřešit. S kolegy ve vedení města a panem tajemníkem jsme se dohodli, že si nastavím všechny procesy tak, abych mohl svůj závazek u tří rezortů (IT, životní prostředí, sociální oblast) dokončit do konce volebního období. Proto jsem se sešel se všemi vedoucími těchto resortů a probrali jsme způsob nastavení procesů, aby mohly dotčené odbory fungovat dále efektivně a bez problémů. Vše proběhlo v souladu s pirátským poslaneckým klubem a také po konzultaci s Ministerstvem vnitra," popisuje Elfmark několikaměsíční proces, po kterém v jeho rukou nadále zůstane řešení problematiky uvedených resortů, nadále však bez výplaty uvolněného radního. Část radničních odměn, které se kryly také s poslaneckým platem, navíc přesunul na transparentní účet. Na podobné účty odkládají peníze také další pirátští poslanci a nashromážděné peníze by měly společně sloužit na podporu dobročinných projektů.

Piráti v Uherském Hradišti tímto krokem podporují obecnou pirátskou myšlenku, že by veřejní činitelé neměli kumulovat odměny. "Nedělejme si iluze o politických supermanech, kteří jsou schopní vést například obec, město či kraj a současně naplno pracovat ve Sněmovně či v Senátu. A k tomu dokonce sedět v dozorčích radách nebo představenstvech. Ve dvou či více podobných funkcích pochopitelně nemohou takoví lidé pracovat naplno, ať se snaží sebevíc. Trpí tím kvalita odvedené práce a takoví "supermani" mnohdy zabírají místo schopnějším a motivovanějším kandidátům. Pokud přece jen dostali důvěru voličů a funkce se vzdát nehodlají, něměli by přitom pobírat několik astronomických platů," podotýká předseda krajského a místního pirátského sdružení v UH Marek Houser. Ve Zlínském kraji se dá takových politiků najít hned několik. Vybrat lze například starostu Uherského Hradiště, poslance a donedávna krajského zastupitele (na tuto funkci údajně nedávno rezignoval - jsme rádi, že jsme pravděpodobně inspirací) v jedné osobě Stanislava Blahu (ODS), hejtmana Zlínského kraje a senátora Jiřího Čunka (KDU-ČSL) či Petra Gazdíka (STAN), který se vydal naprosto opačným směrem, když kromě svých funkcí poslance a místostarosty v Suché Lozi letos na jaře obsadil také pozici uvolněného krajského radního.

"To, že jsou mezi poslanci i starostové obcí nepovažuji za chybu. Naopak, může nám to poskytnout patřičný vhled. Vadí nám ale kumulace odměn těchto politiků. Podle našeho návrhu by měl politik při souběhu funkcí obdržet odměnu například pouze za pozici neuvolněného člena zastupitelstva obce, nikoliv odměnu za funkci uvolněného zastupitele," říká šéf poslaneckého klubu Pirátů Jakub Michálek. Piráti také poukázali na případ hejtmana Jiřího Běhounka, který je zároveň hejtmanem Kraje Vysočina, poslancem za ČSSD, členem správní rady VZP a zastupitelem v Pelhřimově. V podobné situaci je i Jan Čižinský, poslanec za KDU-ČSL, starosta Prahy 7 a zároveň zastupitel na magistrátu. Dalším z celostátních příkladů může být poslanec sociálních demokratů Petr Dolínek, který je náměstkem primátorky pro dopravu. Do jeho agendy mimo jiné spadá i kritický stav pražských mostů. Zároveň je poslancem a předsedou sněmovního podvýboru pro kosmonautiku.

- - -
